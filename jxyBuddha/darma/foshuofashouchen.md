# 《佛说法受尘经》
　　闻如是：一时，佛游于舍卫国祇树给孤独园。佛告诸比丘：‘比丘受教，从佛而听。’佛言：‘比丘！凡人为一法，受尘自污，迷惑忧愁，没无端际，吾见其不得无上吉祥之道，如丈夫欲见女子色，是以好色之士，为染、为醉、为贪、为污、为惑、为著、为住、为受，从淫女言故，长久趋走住来，为受勤苦耳！常欲闻淫女之声，鼻欲闻其香，舌欲得其昧，身欲更具细滑，是以长久趋走住来受苦，是故，不当为女色、声、香、味、细滑所染惑也，当觉知是。  
　　又复诸比丘！凡人为法，受尘自污，迷惑忧愁，没而无际，吾见其不得无上吉祥之道，如淫女欲见男子色，是以好色之女，为染、为醉、为贪、为污、为惑、为著、为住、为受，为士色故，长久趋走住来受苦耳！常欲闻男子之声，鼻欲闻其香，舌欲得其味，身欲更具细滑，是以长久趋走往来受苦，是故，不当为士色、声、香、味、细滑所染惑也，当觉知是。’  
　　佛说是已，皆欢喜受行。  