# 《生经．分卫比丘经第二》
　　闻如是：一时，佛游舍卫祇树给孤独园，与大比丘众千二百五十人俱。有一比丘，普付分卫，一一次第，入淫荡家舍。  
　　于时淫女，见比丘入至其家舍，欢喜踊跃，即从座起，寻而奉迎 稽首足下，请入就座，又问比丘：‘仁从何来？’比丘答曰：‘吾主分卫，故来乞讨。’于时女人，即为施设肴馔众味，盛之满钵，而奉上之。比丘即受，自退而去。  
　　彼时，比丘得是美食，甘美丰足，心中欢喜，不能自胜，数数往请淫荡女舍。时女心念计，此比丘守法难及，频为兴设甘脆肥美之食，而授与之，住返不息。  
　　学问未明，所作不办，未伏诸根。见淫荡女颜色妙好，淫意为动，志在放逸。著淫荡女，口出软柔恩情之辞，怀亲附心，与语周旋，彼家日日不懈分卫。比丘睹其好色，听闻音声，淫意为乱，迷惑愦错，不能自觉。而佛经曰：‘目见好色，淫意为动。’又世尊曰：‘虽睹女人，长者如母，中者如姊，少者如妹、如子、如女。当内观身，念皆恶露无可爱者，外如画瓶，中满不净，观此四大，地水火风因缘合成，本无所有。’时彼比丘不晓空观，但作色视，淫意则乱，为淫女人而说颂曰：  
　　淑女年幼童渍净，  
　　颜貌端正殊妙好；  
　　一一观容无等伦，  
　　吾意志愿共和同。  
　　时淫荡女，见此比丘所说如是：‘吾本不知凶恶贪淫，反以清净奉戒意待，谓之仁贤。喜犯罪舋，随其来言，当折答之！’即时以偈而报颂曰：  
　　当持饮食来，香华好衣服，  
　　若干种供养，尔乃兴仁俱。  
　　于是，比丘以偈答女颂曰：  
　　吾无有财业，观我行举动；  
　　以乞讨而立，所得者相与。  
　　于是，淫女以偈颂曰：  
　　假使卿身无财业，何为立志求难致；  
　　如卿所作无羞惭，驰走促出离我家。  
　　时，逐出比丘，追至祇树门。诸比丘即来诣佛，启白世尊，具说本末。  
　　佛言：‘此比丘宿命曾作水鳖，淫女曾作猕猴，故亦相好。志不得果，还自侵欺；不入正教，增益恼患。于今如是，志愿淫女，愿不从心，逆见折辱，惭愧而去。’  
　　佛言：‘乃住过去无数世时，大江水中，鳖所居游，其江水边，树木炽盛。彼丛树间，有一猕猴，止顿彼树。于时彼鳖，从江水出，遥见树木，有此猕猴，而与谈语，稍稍前行，欲亲近之；数数住返，相见有日，日日如是，睹之不懈；则起淫意，心为迷惑，污染秽浊，不能自觉。’则时以偈而叹，颂曰：  
　　颜貌赤黄眼而青，游丛树间戏枝格；  
　　吾今欲问毛滑泽，欲何志求何所存？  
　　猕猴以偈答曰：  
　　吾今具知鳖本末，为国王子有聪明，  
　　今卿何故而问我，我用此言怀狐疑。  
　　于是鳖复以偈答曰：  
　　吾心常存志在卿，心怀恩爱思想念，  
　　以是之故而相问，当以何法而得会。  
　　猕猴以偈报颂曰：  
　　鳖当知之我处树，不应与君共合会，  
　　假使欲得与我俱，在丛树间相供养。  
　　于是鳖复以偈答曰：  
　　吾所服食以肉活，柔软甘美胜果蓏，  
　　不当贪求不可获，当为汝致众奈果。  
　　尔时猕猴以偈报曰：  
　　假使卿身不处树，何为求我不可致；  
　　如今观我无羞惭，且自驰走不忍见。  
　　佛告诸比丘：‘尔时猕猴，今淫荡女人是；鳖者，分卫比丘是。彼时放逸而慕求之，不得如愿，今亦如是！’佛说如是，莫不欢喜。  