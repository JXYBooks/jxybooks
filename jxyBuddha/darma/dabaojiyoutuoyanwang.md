# 《大宝积经．优陀延王会》节录
　　于己父母弃背恩养，于他女人尊重承事，种种供给，无疲厌心，即是成就地狱之本。  
　　耽欲惛醉人，彼实无安乐，亲近恶法故，不名善丈夫。  
　　若人自纵逸，无有禁戒者，随心之所为，失坏于福利。  
　　彼无智慧人，行于畜生法，驰趣于女色，犹猪乐粪秽。  
　　愚者不能观，欲染之过患，妄生殷重想，犹若盲冥人。  
　　为色所系缚，增长于欲爱，犹如于野干，不离尸冢间。  
　　于声香味触，而生爱著心，轮转生死中，如猕猴系柱。  
　　无明缠覆故，为女所迷乱，如市求利人，矫诈来亲附。  
　　愚人亲近欲，是入魔境界，犹若翳荼迦，耽嗜于粪秽；  
　　亦如綥雹雨，能损于稼穑，窑师常近火，多为所焚烧。  
　　诸未见谛者，为欲失白法，如风吹微糠，其义亦如是。  
　　假如善丈夫，为杀者所执，宁受斯逼害，不应亲女人，  
　　若乐观女色，贪求转复多。取相之凡夫，增长于欲爱，  
　　如于炎夏时，游行旷野中，渴逼饮碱水，饮已渴弥增。  
　　未见真实者，愚痴徙自活；亲近于女人，贪欲爱坚固。  
　　若人触毒虫，便为毒所害，如是诸凡夫，犯欲亦如是。  
　　譬如彩画瓶，内盛以恶毒，是中实可畏，外相现端严。  
　　严饰于女人，谓彼为姝妙，是中甚秽恶，如气满皮囊。  
　　又如以缯彩，缠里于利刀，庄严彼女人，其义亦如是。  
　　如火满深坑，无烟能烧害，女人亦如是，暴恶无哀愍。  
　　如死狗死蛇，秽恶而坏烂，亦如烧粪秽，人皆厌恶之。  
　　死蛇粪狗等，虽甚可厌恶，如是诸女人，可厌复过彼。  
　　譬如劫坏时，大地皆火起，丛林诸草木，一切悉燋然。  
　　大身者所居，海水尽干竭，须弥等宝山，世界遍烧坏。  
　　如是劫烧时，焚燎于山海，无有诸众生，能为救护者。  
　　因兹女欲故，烧害诸愚夫，犹如劫火然，一切皆烧尽。  
　　不净常流注，涎洟脓血身，奈何彼愚夫，于此而耽著。  
　　骸骨相搘柱，皮肉以覆之，臭秽甚可恶，如弃残宿食。  
　　亦如仓禀门，糠糗恒狼籍，此身诸秽恶，充满亦复然。  
　　胃脾臂肝胆，及肠肺粪秽，并髓脑脓血，八万户诸虫，  
　　在中常唼食，盲冥诸愚夫，痴网自缠覆，于是不能了。  
　　杂食所余秽，九孔常流注，如是过患身，由先不净业。  
　　愚夫于女人，系恋彼声色，由斯生染著，曾不如实知。  
　　如蝇见于吐，而生爱著心，愚夫贪女人，境界亦如是。  
　　颠仆于女色，恒自秽其身，如何彼愚夫，于此乐游止。  
　　如鸟为求食，不知避网罗，贪爱于女人，被害亦如是。  
　　譬如水中鱼，游泳网者前，便为他所执，岂非自损伤。  
　　女若捕鱼人，谄诳犹如网，男子同于鱼，被网亦如是。  
　　杀者之利刀，虽复甚可畏，女人刀可畏，伤害复过彼。  
　　如蛾投灯炬，及火烧屋时，虫等被焚烧，无依无救者。  
　　迷醉于女人，贪火所烧害，由斯堕恶趣，无依怙亦然。  
　　邪行诸愚夫，爱恋他妻室，妄生欣悦想，犹如于家鸡；  
　　亦如旷野鸡，妄游杀害所，损伤因自生，而无救济者。  
　　舍离于佛法，亲近彼女人，由是业因缘，坠堕于恶道。  
　　又如诸猕猴，跳踯岩树间，必致自损伤，岂不由愚惑。  
　　如是耽欲者，于彼诸女人，为痴网所罗，数受生死苦。  
　　如世之罪人，处以尖摽苦，耽醉淫欲者，当悬剑树林。  
　　譬如以猛火，烧然彼镬汤，投之以麻麦，随沸而漂没。  
　　如是耽欲人，不识于善路，死当堕恶道，煎煮镬汤中。  
　　镬汤之大数，六十四俱胝，诸造恶之人，以彼为居处。  
　　如是一一镬，量各一由旬，猛火遍烧然，底及四周际；  
　　或有满百年，或二三四百，受煎煮之苦，皆由自业为。  
　　狱卒以利钩，时复举令出，皮肉皆烂堕，其骨白如珂；  
　　于是诸狱卒，复将置铁槽，以杆而捣之，无能救护者。  
　　尔时诸骨髓，尽碎末为尘，由业风所吹，死已复还活。  
　　若有侵逼他，妻妾童女等，当缘铁刺树，并受斧杵殃。  
　　有三股铁叉，或四五歧者，侵扰他妻室，当受此刑治。  
　　复有铁嘴乌，深琢于髓脑，野干等诸兽，竞来食啖之。  
　　如是邪欲人，当堕屎粪狱，及走于锋刃，亦复上刀山。  
　　如是邪欲人，颠坠炎热狱，既被烧害已，复趣于寒冰。  
　　如是邪欲人，亦堕极炎热，啧叫及大叫，并住黑绳中。  
　　如是邪欲人，当没碱热河，复经历煻煨，未至底便死。  
　　地狱有蒺藜，五角极铦利，彼为狗所逼，忙怖走其中。  
　　爱恋于女人，堕放大怖处，或吞于铁丸，或饮洋铜汁。  
　　有二热铁山，彼此来相合，昔时耽欲者，于中受苦殃。  
　　受斯苦楚时，都无救护者，得如是罪报，皆由自业缘。  
　　昔同欢爱者，今于何所在，我独受其殃，而不来相救。  
　　由于先世中，自作如是业，假令父母等，无能相救者。  
　　由于先世中，自作如是业，假令男女等，无能相救者。  
　　由于先世中，自作如是业，假令兄弟等，无能相救者。  
　　由于先世中，自作如是业，假令姊妹等，无能相救者。  
　　由于先世中，自作如是业，假令朋友等，无能相救者。  
　　愚夫为邪欲，贪求于女人，无间地狱中，受如是诸苦。  
　　说此不清净，秽恶之女人，愚夫所游行，智者皆远离。  
　　亲近彼女人，最为极下劣，是恶中之恶，何足为欣乐。  
　　耽著诸凡夫，常抱于粪囊，由此业因缘，当受无量苦。  
　　愚夫为女人，受种种刑罚，囚系及捶打，而无厌离心。  
　　愚夫为女人，被种种烧害，能忍受斯苦，而无厌离心。  
　　或置在尖标，或杀或沉水，或掷放大坑，备受诸苦毒。  
　　虽见如是苦，犹于淫欲中，称赞于女人，曾不生厌离。  
　　或有少智人，知为众苦本，见已还亲近，如胡胶见火。  
　　闻佛之所说，虽复生信受，仍多畜女人，其众如群羊。  
　　或闻诸佛教，才兴厌悔心，须臾贪复生，如恶毒还发。  
　　犹如被怖猪，暂止须臾顷，若见于粪秽，贪爱还复生。  
　　愚夫闻法已，暂尔心惊怖，后见诸欲色，贪爱还复生。  
　　犹如有丈夫，从其自身首，弃掷金花鬘，翻戴于热铁。  
　　愚夫耽欲故，弃舍诸佛教，贪求下劣法，造作诸罪业。  
　　迷醉诸欲者，堕阎罗界中，常吞热铁丸，复饮洋铜汁。  
　　迷醉于欲者，背善而行非，舍离于清净，永趣阎罗界。  
　　若有智慧人，闻我说是法，应舍一切欲，速求于出离。  